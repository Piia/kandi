% !TEX root = kandi.tex
\section{Yhteenveto}

Jatkuva integraatio on hyväksi todettu tapa tuottaa ohjelmistoja. Se on suosittu työskentelytapa, jota käytetään laajalti sekä ohjelmistoyrityksissä että avoimen lähdekoodin projekteissa. Ohjelmistokehittäjät pitävät jatkuvasta integraatiosta ja kokevat sen hyödyllisenä, mutta toisaalta käytännön toteutuksessa on vielä parantamisen varaa. Ohjelmistokehittäjät eivät aina koe jatkuvan integraation toteutustapoja käytännöllisinä, minkä vuoksi ohjelmistoyrityksissä harvemmin noudatetaan jatkuvan integraation täsmällistä määritelmää. Jatkuvan integraation harjoittaminen on joskus kiinni myös tietotaidosta ja motivaatiosta.

Jatkuvan integraation palvelimella kootaan ja testataan ohjelmiston uusin versio ja kokoamisen tulosta kutsutaan koontiversioksi. Ohjelmistokehittäjät saavat jatkuvan integraation palvelimelta palautetta koonnin onnistumisesta ja tieto saatetaan myös kaikkien asianomaisten tietoon. On tärkeää, että ohjelmiston tila tunnetaan reaaliaikaisesti, jotta ohjelmistokehittäjät voivat työskennellä yhdessä. Koontiversio onnistuu, kun kokoaminen ja testaaminen onnistuu. Epäonnistuneen koontiversion kommitoineen ohjelmistokehittäjän odotetaan korjaavan virheet välittömästi.

Jatkuvan integraation hyödyt ja haitat ovat vielä suhteellisen tuntemattomia, sillä niitä on tutkittu kyselytutkimuksilla, joiden tulokset ovat olleet ristiriitaisia. Selkein ja kiistattomin hyöty on ohjelmointivirheiden löytyminen ajoissa. Se vähentää koodin uudelleenkirjoittamistyötä sekä aikaa, joka menisi ajan myötä kasvaneen virheellisen koodin korjaamiseen. Näin ohjelmistotuotantoprojektit pysyvät paremmin aikataulussa ja voivat julkaista uusia versioita nopeammin kuin projektit, joissa jatkuva integraatio ei ole käytössä. Koontiversion onnistumisesta tiedottaminen lisää tietoa ohjelmiston tilasta ja ainakin ohjelmistokehittäjät itse kokevat, että jatkuva integraatio parantaa ohjelmiston laatua. 

Jatkuvan integraation palvelimella suoritettava regressiotestaaminen validoi kommitoidut muutokset. Näin suurikin ohjelmistokehitystiimi voi työskennellä yhdessä saman koodipohjan parissa. Regressiotestit valikoidaan kustannussyistä niin, että ohjelmistosta testataan lähinnä osat, joihin kommitin tuoma muutos vaikuttaa. Regressiotestaaminen vie varsinkin suurissa ohjelmistotuotantoprojekteissa niin paljon palvelinresursseja, että testikokoelman tiukka karsiminen on tarpeen. Palvelinresurssien lisäksi kuluu runsaasti myös henkilöresursseja, eli ohjelmistokehittäjän työaikaa. Testikokonaisuuden kehittäminen voi viedä helposti puolet ohjelmistokehittäjän ajasta, vaikka regressiotestaaminen on vain yksi osa ohjelmiston testaamista. 

Jatkuva integraatio vähentää ohjelmistokehityksen riskejä, kun ohjelmisto altistetaan riskialttiille muutoksille monta kertaa päivässä. Riskit realisoituvat ja niihin reagoidaan nopeasti, jolloin lopputuloksena on kehitysvaiheensa tasolla oleva ohjelmisto. Regressiotestaamisen rooli jatkuvassa integraatiossa on tärkeä, sillä se validoi muutokset ja sen seurauksena virheet on helppo jäljittää kommitin tarkkuudella. 


\clearpage
