% !TEX root = kandi.tex
\section{Yhteenveto}

Jatkuva integraatio on hyväksi todettu tapa tuottaa laadukaita ohjelmistoja. Se on suosittu työskentelytapa, jota käytetään laajalti sekä ohjelmistoyrityksissä että avoimen lähdekoodin projekteissa. Ohjelmistokehittäjät pitävät jatkuvasta integraatiosta ja kokevat sen hyödyllisenä. Toisaalta käytännön toteutuksessa on vielä parantamisen varaa, sillä ohjelmistokehittäjät eivät aina koe jatkuvan integraation toteutustapoja käytännöllisinä. Tämän vuoksi ohjelmistoyrityksissä harvemmin noudatetaan jatkuvan integraation täsmällistä määritelmää. Myös tietoa jatkuvasta integraatiosta voisi olla enemmän ja ohjelmistokehittäjät motivoituneempia. 

Jatkuvan integraation palvelimella kootaan ohjelmiston uusin versio ja kokoamisen tulosta kutsutaan koontiversioksi. Koonnin yhteydessä ohjelmisto regressiotestataan. Koontiversio onnistuu, kun kokoaminen ja testaaminen onnistuu. Tulos lähtetetään koko ohjelmistokehitystiimille. Mikäli koontiversio epäonnistuu, sen kommitoineen ohjelmistokehittäjän odotetaan korjaavan virheet välittömästi.

Tieto jatkuvan integraation hyödyistä ja haitoista lisääntyy varmasti lähivuosina, kun sitä tutkitaan lisää. Hyödyistä kiistattomin on ohjelmointivirheiden löytyminen ajoissa. Se vähentää koodin uudelleenkirjoittamistyötä sekä aikaa, joka menisi ajan myötä kasvaneen virheellisen koodin korjaamiseen. Näin ohjelmistotuotantoprojektit pysyvät paremmin aikataulussa ja voivat julkaista uusia versioita nopeammin kuin projektit, joissa jatkuva integraatio ei ole käytössä. Koontiversion onnistumisen tiedottaminen lisää tietoa ohjelmiston tilasta ja ainakin ohjelmistokehittäjät itse kokevat, että jatkuva integraatio parantaa ohjelmiston laatua. 

Jatkuvan integraation palvelimella suoritettava regressiotestaaminen validoi muutokset. Se on tärkeää, jotta suurikin ohjelmistokehitystiimi voi työskennellä yhdessä saman koodipohjan parissa. Regressiotestit valikoidaan kustannussyistä niin, että ohjelmistosta testataan lähinnä osat, joihin kommitin tuoma muutos vaikuttaa. Regressiotestaaminen vie varsinkin suurissa ohjelmistotuotantoprojekteissa niin paljon palvelinresursseja, että testikokoelman tiukka karsiminen on tarpeen. Palvelinresurssien lisäksi kuluu runsaasti myös henkilöresursseja, eli ohjelmistokehittäjän työaikaa. Testikokonaisuuden kehittäminen voi viedä jopa puolet ohjelmistokehittäjän ajasta, vaikka regressiotestaaminen on vain yksi osa ohjelmiston testaamista. 

Jatkuva integraatio vähentää ohjelmistokehityksen riskejä, kun ohjelmisto altistetaan riskialttiille muutoksille monta kertaa päivässä. Riskit realisoituvat ja niihin reagoidaan nopeasti, jolloin lopputuloksena on ajantasainen ja läpinäkyvä ohjelmisto. Regressiotestaamisen rooli jatkuvassa integraatiossa on tärkeä, sillä se validoi integraatiot ja sen seurauksena virheet on helppo jäljittää kommitin tarkkuudella. 


\clearpage
