% !TEX root = kandi.tex
\section{Yhteenveto}

Jatkuva integraatio on kiistatta hyvä ja tehokas tapa tuottaa laadukasta ohjelmakoodia. Kuitenkin jatkuvan integraation sujuva toteutus vaatii henkilö-, palvelin- ja teknologiaresursseja. Hankaluudet testaamisessa, integraatiossa tai työn pilkkomisessa heikentävät jatkuvan integraation onnistumista. Ohjelmistokehittäjät arvostavat jatkuvaa integraatiota, joten se kannattaa tehdä heille helpoksi.

Eräs jatkuvan integraation harjoittamisen haasteista on ohjelmistoon kohdistuvien muutosten hallinta. Ohjelmiston kehitystiimin jokainen jäsen integroi työnsä vähintään päivittäin ohjelmistokehitystiimin yhteiseen ohjelmiston pääversioon, mutta samalla jokainen muutos on uhka ohjelmiston toimivuudelle. 

Regressiotestaaminen validoi integroinnissa lisätyt muutokset. Regressiotestaamisessa käytetään omaa testikokonaisuutta, jolla pyritään tehokkaasti varmistamaan, että ohjelmisto toimii muutoksen jälkeen kuten pitääkin. Testikokonaisuus muodostetaan minimoimalla, valinnalla tai rajaamalla ja näitä voi myös yhdistellä. Menetelmiin kuuluu niin ohjelmistokehittäjän kokemukseen perustuva arviointi tärkeistä testeistä kuin ohjelmallisesti toteutetut testigeneraattoritkin. Testikokonaisuuden kokoa ja ajoaikaa rajoittavat palvelinresurssit sekä testikokonaisuuden ylläpitoon kuluvat henkilöresurssit. 

Regressiotestaamisesta kannattaa myös kerätä historiatietoja. Esimerkiksi testien läpimenotilastot voivat paljastaa hauraita ohjelmistonosia ja toisaalta aina läpi meneviä testejä, joita ei välttämättä tarvitse ajaa joka kerta. Testidatan kulkua ohjelmiston läpi voidaan seurata keräämällä metadataa ja sen perusteella voidaan sekä kehittää testikokonaisuutta että saada arvokasta tietoa ohjelmiston toiminnasta. 

Jatkuva integraatio vähentää ohjelmistokehityksen riskejä, kun ohjelmisto altistetaan riskialttiille muutoksille monta kertaa päivässä. Riskit realisoituvat ja niihin reagoidaan nopeasti, jolloin lopputuloksena on ajantasainen ja läpinäkyvä ohjelmisto. Regressiotestaamisen rooli jatkuvassa integraatiossa on tärkeä, sillä se validoi integraatiot ja sen seurauksena virheet on helppo jäljittää yksittäiseen integraatioon. 


\clearpage
