% !TEX root = kandi.tex


Jatkuva integraatio on työskentelytapa, jossa ohjelmistokehittäjät integroivat työnsä ohjelmiston pääversioon vähintään kerran päivässä. Sen tarkoituksena on toteuttaa ohjelmistotuotannon riskialttiit integraatiot mahdollisimman usein, jotta virheet huomattaisiin ja korjattaisiin ajoissa. Näin ohjelmistotuotannon projektit muuttuvat aikataulultaan ja kustannuksiltaan ennustettavammiksi. Integraatioon kuuluu ohjelmiston kokoaminen erillisellä jatkuvan integraation palvelimella. Kokoamisen yhteydessä ohjelmisto myös testataan. Yleisin tapa tässä tilanteessa on regressiotestaaminen, joka keskittyy testaamaan muutoksen vaikutusta ohjelmistoon ja sen oikeellisuuteen. Tässä tutkielmassa käsitellään jatkuvaa integraatiota ja regressiotestaamista. Jatkuvasta integraatiosta käydään läpi koontiversio (build) ja jatkuvan integraation hyvät ja huonot puolet. Esimerkkitapauksena on hakukonejätti Google. Lisäksi tutkielmassa tarkastellaan regressiotestaamisen merkitystä jatkuvalle integraatiolle ja sen kustannuksille.